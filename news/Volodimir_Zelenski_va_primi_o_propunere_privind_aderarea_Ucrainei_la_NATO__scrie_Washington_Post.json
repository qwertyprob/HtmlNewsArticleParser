{
  "Theme": "Ultimele știri",
  "Title": "Volodimir Zelenski va primi o propunere privind aderarea Ucrainei la NATO, scrie Washington Post",
  "ImageUrl": "https://zugo.md/wp-content/uploads/2024/10/087f56a61046d7af26ecbd81099df81f-390x220.jpg",
  "AltText": "Photo of Volodimir Zelenski va primi o propunere privind aderarea Ucrainei la NATO, scrie Washington Post",
  "PublishTime": "5 zile în urmă",
  "ParseDate": "2024-10-12T11:15:18.2816545+03:00",
  "Content": "Statele membre NATO iau în considerare să ofere Ucrainei „pași concreți” privind aderarea la Alianța Nord-Atlantică, dar procesul nu va fi atât de rapid pe cât își dorește conducerea de la Kiev, relatează The Washington Post (WaPo), care citează un diplomat occidental.</strong> Președintele ucrainean Volodimir Zelenski și-a anunțat prezența la următoarea reuniune a Grupului de Contact, programată pe 12 octombrie la baza Ramstein, pentru a-și expune „planul victoriei” în fața partenerilor Kievului. Acest plan i-a fost prezentat deja lui Joe Biden, în speranța că președintele american îl va accepta ca o modalitate de a-și „consolida moștenirea” înainte de a părăsi Casa Albă, pe 21 ianuarie 2025. Dar este puțin probabil ca Biden să recurgă la vreo „acțiune nepopulară” înainte de alegerile prezidențiale programate pe 5 noiembrie în SUA, pentru a nu pune în pericol șansa vicepreședintei sale, Kamala Harris, de a fi aleasă în detrimentul lui Donald Trump, notează WaPo, care citează oficiali de la Washington. Zelenski nu a reușit să-l convingă pe Biden să aprobe folosirea rachetelor americane ATACMS în atacuri asupra unor ținte militare din Rusia, dar ar putea primi „un alt fel de ajutor în timpul conferinței din Germania”, a declarat pentru ziarul american un diplomat occidental care s-a exprimat sub rezerva anonimatului. Mai exact, statele membre NATO iau în considerare să ofere Ucrainei „pași concreți” privind aderarea la Alianța Nord-Atlantică. De altfel, noul secretar general al NATO, Mark Rutte, a apreciat joi, la Kiev, că Ucraina „este mai aproape ca niciodată de NATO”. Dacă Zelenski și echipa sa spun în mod repetat că exclud în mod categoric cedarea vreunui teritoriu ocupat de Rusia în schimbul păcii, cetățenii ucraineni încep să devină dispuși la un compromis temporar atât timp cât li se garantează o umbrelă de securitate, cum ar fi apartenența la NATO, scrie <a href=\"https://www.libertatea.ro/stiri/volodimir-zelenski-va-primi-la-ramstein-o-propunere-privind-aderarea-ucrainei-la-nato-scrie-washington-post-5037518\" target=\"_blank\" rel=\"noopener\">libertatea.ro</a>. <em>„Nu va fi o situație în care majoritatea absolută să recunoască” ocupația rusă, „dar ucrainenii sunt pregătiți pentru un format care ar presupune o amânare a revenirii complete a anumitor teritorii, cu condiția să existe un fel de factor de securitate”</em>, explică Anton Hrușețki, directorul Institutului Internațional de Sociologie din Kiev. Vestea privind posibilitatea ca Ucraina să obțină „pași concreți” privind aderarea la NATO vine în timp ce Financial Times susține, pe surse, că există o discuție privind soluționarea războiului din Ucraina pe „modelul german”. După cel de-al Doilea Război Mondial, Germania a fost împărțită timp de câteva decenii între Republica Federală Germană (democrată și prooccidentală) și Republica Democrată Germană (condusă de un regim autoritar și aflată sub influența Uniunii Sovietice). Practic, Ucraina ar fi acceptată în NATO pe modelul Germaniei de Vest. Deși Rusia va păstra controlul efectiv asupra teritoriilor ocupate în prezent în Ucraina, totuși acestea vor fi considerate ca fiind în mod legitim ale Ucrainei. Miza ar fi ca să fie recuperate pe cale diplomatică, în viitor, când se va ivi ocazia. Totuși, o sursă din Administrația Prezidențială de la Kiev neagă faptul că Ucraina discută formula „NATO în schimbul teritoriilor”. <em>„Este o prostie. Nu există o astfel de conversație. Nimeni din Occident nu a oferit oficial și explicit Ucrainei garanții de securitate care să împiedice cu siguranță extinderea sau repetarea războiului. În al doilea rând, nu facem comerț cu suveranitatea și teritoriile”</em>, a spus această sursă, citată sub rezerva anonimatului. "
}